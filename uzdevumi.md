MD8 - Kompleksie skaitļi -
Termiņš: ceturtdiena, 2024. gada 25. aprīlis, 23:00 

1) Attēlojiet plaknē un atrodiet no attēla aptuvenus trigonometriskos pierakstus šādiem skaitļiem: 4, -5, 5i, -4i, 7+3i, -7+3i, -7-3i, 7-5i.
2) Aprēķiniet izteiksmes (7-4i)/(2-3i) līdz simtdaļām precīzu vērtību algebriskajā pierakstā divos veidos: a) uzreiz, dalot skaitītāja un saucēja algebriskos pierakstus, b) vispirms iegūstot trigonometriskos pierakstus. Kontroldarbā otrais paņēmiens būs aizliegts.
3) z=2-5i. Aprēķiniet z3 (kubā) un z-2 (pakāpē mīnus 2). Vispirms kāpināmo skaitli pārveidojiet aptuvenā trigonometriskajā pierakstā, tad izpildiet kāpināšanas, rezultātus attēlojiet plaknē un no attēla atrodiet aptuvenus algebriskos pierakstus.
4) (neobligāts) Uzrakstiet 2x2 lineāru vienādojumu sistēmu, kurai visi koeficienti un atrisinājumi ir dažādi (ne vienādi) kompleksi (ne reāli) skaitļi, un kuras determinants ir vienāds ar 2, un atrisiniet to, izmantojot Kramera formulas.


MD9 - Kompleksie skaitļi - 
Termiņš: piektdiena, 2024. gada 3. maijs, 23:00 

1. Attēlojiet skaitli z=-2+5i kompleksajā plaknē, no attēla iegūstiet aptuvenu z trigonometrisko pierakstu, pēc tam aprēķiniet visas z kubsaknes, attēlojiet tās kompleksajā plaknē un no attēla iegūstiet aptuvenus to algebriskos pierakstus. 
2. Aprēķiniet skaitļa z=(-17-6i)/(2-3i) algebrisko pierakstu, attēlojiet to kompleksajā plaknē un no attēla iegūstiet aptuvenu trigonometrisko pierakstu. Tad aprēķiniet visas ceturtās pakāpes saknes no z un attēlojiet tās kompleksajā plaknē.
3.Uzrakstiet trigonometriskajā pierakstā katru 10-ās pakāpes sakni no skaitļa 1024i. 

MD10 - Polinomu dalīšana
Termiņš: ceturtdiena, 2024. gada 9. maijs, 23:00 

Noteikti parādiet visus aprēķinu soļus!
1) Izdaliet polinomu x6-x4+x3-2x2+5x-9 ar polinomu x3-2x+5, iegūstot dalījumu un atlikumu. Rezultātu pārbaudiet ar WolframAlpha.
2) Uzbūvējiet 5.pakāpes polinomu, kam nav divu vienādu koeficientu, un kas, dalot to ar x2-x+1, dod atlikumā x-1. 
3) Atrodiet lielāko kopīgo dalītāju šādam polinomu pārim: 2x5-5x4+6x3+3x2-2x+8, 2x5-7x4+12x3-8x2+7x-4. Rezultātu pārbaudiet ar WolframAlpha.
4) (neobligāts) Uzbūvējiet divus 4.pakāpes polinomus, kuru LKD ir x3-2x+5.

MD11 - Polinomu LKD un saknes
Termiņš: trešdiena, 2024. gada 22. maijs, 23:00 

1) Atcerieties lekciju slaidos teorēmu par LKD, un, parādot visus aprēķina soļus, atrodiet LKD un visus citus kopīgos dalītājus šādam polinomu pārim:
 2 x^5 - 2 x^4 + x^3 - x^2 - 3 x + 3; 2 x^5 - 2 x^4 + 2 x^3 - 2 x^2 - 4 x + 4 (jumtiņš nozīmē kāpināšanu). Rezultātus pārbaudiet ar WolframAlpha.
2) a) Uzrakstiet kanoniskajā pierakstā divus 3.pakāpes polinomus: P, kura saknes ir -2, 1 un 3; Q, kura saknes ir 1, 3 un 5.  Atrodiet LKD(P, Q).
b) [Labots 15.05, 18:42] Uzrakstiet divus 4.pakāpes polinomus, kuriem visas saknes ir dažādas, un kuru LKD ir x2-3x+2. Rezultātus pārbaudiet ar WolframAlpha.
3) Atcerieties, kas lekciju slaidos ir teikts par slaveno polinomu P= x5-x+1. Kā otru polinomu Q paņemiet vienu no 1.uzdevuma polinomiem. a) Varēsiet uzreiz (pamatoti) pateikt, kāds ir LKD(P, Q)? b) Ja nē, tad atrodiet to ar kāda algoritma palīdzību.

MD12 - Polinomi. Gredzeni
Termiņš: trešdiena, 2024. gada 29. maijs, 23:00 

1) Funkcija F šādas vērtības: F(-3)=2; F(-1)=-2; F(0)=0; F(1)=1; F(3)=-1. Ar lineārās un kvadrātiskās interpolācijas palīdzību aprēķiniet prognozes vērtībām F(-2) un F(2). Vienādojumu sistēmas atrisiniet ar WA. Vai atradīsiet, kā uzzīmēt iegūto polinomu grafikus?
2) Kopā G={0, 1} ir definēta šāda saskaitīšanas operācija: 0+0=0; 0+1=1+0=1; 1+1=0. Parādiet, ka šajā struktūrā izpildās gredzena aksiomas 1-4.
3) (neobligāts) Kopā G={0, 1} ir definēta šāda saskaitīšanas operācija: 0+0=0; 0+1=1+0=1; 1+1=1. Kuras no gredzena aksiomām 1-4 šajā struktūra izpildās, un kuras - neizpildās? Savus secinājumus pamatojiet.

MD13 - Gredzeni un lauki
Termiņš: trešdiena, 2024. gada 5. jūnijs, 23:00 

1) Izmantojot tikai 7 gredzenu aksiomas un jau iepriekš pierādītās teorēmas, pierādiet T6' (T6prim).
2) Izmantojot tikai 7 gredzenu aksiomas un jau iepriekš pierādītās teorēmas, pierādiet T9.
3) Izmantojot tikai 10 lauka aksiomas un jau iepriekš pierādītās teorēmas, pierādiet T21.

MD14 - Gredzeni un grupas
Termiņš: trešdiena, 2024. gada 12. jūnijs, 23:00 

1) a) Uzbūvējiet summu un reizinājumu tabulu gredzenam Z6. b) Atrodiet Z6 visus nulles dalītājus un visus inversos elementus. Parādiet visus aprēķina soļus.
2) Uzrakstiet grupas SU(2) trīs dažādu elementu piemērus. Pamatojiet, ka ir sanācis pareizi. 
3) (neobligāts) Neveidojot reizrēķina tabulu, atrodiet gredzenam Z16 visus nulles dalītājus un visus inversos elementus.


Piezīmes

==
Jau pārbaudot MD8, konstatēju, ka "ir problēmas", bet ar MD9 situācija ir pavisam drūma. Lielākā daļa kolēģu nav klausījušies lekcijas un nav arī skatījušies ierakstus, tāpēc nesaprot uzdevumu nosacījumus. Piemēram:

1) Attēlojiet skaitli z=-2+5i kompleksajā plaknē, no attēla iegūstiet aptuvenu z trigonometrisko pierakstu, pēc tam aprēķiniet visas z kubsaknes, attēlojiet tās kompleksajā plaknē un no attēla iegūstiet aptuvenus to algebriskos pierakstus. 

Te vispirms bija jāuzzīmē bilde, tad no tās jānolasa aptuvens z modulis un aptuvens leņķis: mo(cos le +i sin le). Nevajag te ne kv sakni no 29, ne arktangensus.

Pēc tam jāuzraksta visu triju kubsakņu trigon pieraksti ar aptuvenu skaitlisku moduli un aptuveniem leņķiem. Tad šīs trīs saknes jāattēlo plaknē un no attēla jānolasa aptuveni algebriskie pieraksti.

Tas bija ļoti viegls uzdevums, ja rēķina tieši tā kā ir prasīts. Tie kolēģi, kuri klausījās lekciju, ar to arī viegli tika galā. Vienīgi izvilkt kubsakni no moduļa mo bez kalkulatora bija pagrūti, bet to varēja arī aptuveni uzminēt. Nekādus sinusus un kosinusus te nevajadzēja rēķināt, jo visur bija prasīti tikai aptuveni rezultāti.

Eksāmena kontroldarbā būs ļoti līdzīgs uzdevums, tāpēc iesaku kolēģiem noskatīties attiecīgās lekcijas ierakstu, vai vismaz (tā būs ātrāk) palasīt lekcijas slaidus. 
==
